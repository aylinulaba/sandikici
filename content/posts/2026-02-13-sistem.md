---
title: Sistem
date: 2026-02-13T16:21:00.000+03:00
---
Hayır, delirmiyorum. Sistemin beni delirtmesinin bile sisteme hizmet edeceğini bilmek dahi beni delirtmeyecek.

3.1415926535897932384626433832795028841971693993751058\
209749445923078164062862089986280348253421170679821480\
865132823066470938446095505822317253594081284811174502\
841027019385211055596446229489549303819644288109756659\
334461284756482337867831652712019091456485669234603486\
104543266482133936072602491412737245870066063155881748\
8152092096282925409171536436

Durun. Size anlatacaklarım var. Aslında belki de yalnızca birilerine anlatmaya ihtiyacım var ama bu ihtiyacın daha da derin nedenlerinin neler olduğunu biliyorum, eğer varlarsa. Şu paranoyadan sıyrılamıyorum; ya belli bir insanın okuması gereken o yazıyı, o tek cümleyi ya da o bir sözcüğü şu dünya üzerinde yazabilecek tek kişi bensem ve o belli insanın bunu okuması, zincirleme bir reaksiyon başlatacaksa ne olacak? Koca evrende küçücük yer kaplayan, yazdığım o şeyin, atomların nasıl konumlarını değiştirmelerini sağlayabileceğinin farkında mısınız? Ya suya atılan o taş, tüm hayatı dalgalandıracaksa? Uzayı sarsacaksa? Ya evrenin kusursuz bir çöküş gerçekleştirerek kendi üzerine kapanması için gereken o şey oysa? İnsan farkında olmadığı bir sorumluluğu nasıl yerine getirebilir? Ama belki de tüm bu paranoya ve yazdırdıkları, sistemin olması gerektiği şekilde hareket etmesinin bir aşamasıdır.

Beyin, onca olasılık arasından neden yalnızca birini seçiyor?

Sokaklarda yürüyen insanlar, yere attıkları bir çöple, ayakkabılarının bağcıklarını bağladığı yer ve zamanla, oturdukları konumlarla, konuşmak için seçtikleri diğer insanlar ve konuşurken seçtikleri tüm sözcüklerle devasa bir senaryonun onlara biçtiği rolü oynuyorlar.

Görünmeyen sebepler kafamızın içinde ve her yerde.

Herkes ölmek zorunda olduğuna üzülüyor ama kimse doğmak zorunda olduğunu anlamıyor.

Kaçamayız. Hayır, dostum, kaçamayız. Yaptıklarımızla ne kadar sistemin parçasıysak, yapmadıklarımızla da öyleyiz. Yaşayarak ne kadar parçasıysak, ölerek de öyleyiz. Kaçamayız.

789259036001133053054882046652138414695194151160943305\
727036575959195309218611738193261179310511854807446237\
996274956735188575272489122793818301194912983367336244\
065664308602139494639522473719070217986094370277053921\
7176293176752384674818467669405132

Çıkış yok.

Benzer şerler mi düşünüyorsunuz? Bunları düşünmeniz sisteme kadere ne kadar hizmet ediyorsa, düşünmemenizin de o kadar hizmet ettiğinin farkında mısınız? Bunun farkında olmanız ve olmamanızın da sisteme eşit düzeyde hizmet ettiğinin, hatta farkındalık durumunuzun dahi sistemin daha eski hareketlerinin bir sonucu olduğunun ne kadar farkındasınız? Ne kadar?

Konuşurken seçtiğimiz kelimeler var ya; onları neye göre seçiyoruz?

Çok can sıkıcı! Biliyorum ama beni suçlamayın. Bunu yazmak zorunda olduğuma emin olduğumda, bunu çoktan yazmış olacağım. Eğer yazmamak zorunda olsaydım, zaten yazamazdım, değil mi?

Hayatınızın kontrolü sizin elinizde değil diye intihar etmeyi mi düşünüyorsunuz? İntihar etmek sizin kontrolünüzde mi oluyor?

Sonsuz akış. Evrendeki zorunluluk. Hata yapmadığınız takdirde, pi sayısını kaç kez hesaplarsanız hesaplayın; virgülden sonraki rakamların aynı sıralamada ilerlediğini görürsünüz ama pi sayısının virgülden sonra sonsuz tane basamağı vardır. Sonsuz uzunluktaki düzen ki; bu, doğanın doğasıdır. Size de zamanı hatırlatmıyor mu? Hayata kaç kez yeniden aynı koşullarla başlarsanız başlayın, hayatınız aynı şekilde ilerler.

Topraktan tek farkımız, yaşadığımızı zannediyor oluşumuz.

Ya zaman tersten işliyorsa ve o mükemmel son, aslında mükemmel bir başlangıçsa? O halde; o şafak vaktinden bu zamana akan tüm sebep - sonuç dizileri, beni yapmak zorunda olduğum şeyi yapmaya zorlayacaktır. Yapmaya çalışsam da, çalışmasam da.

Pi’nin ilk kaç basamağını bu yazı içerisinde kullanacağıma kim karar verdi? Yazının hangi bölümlerinin italik, hangi bölümlerinin kalın olacağına nere göre karar verdim? Neden daha farklı yapmadım? Yaptığım seçimler, diğerlerinden çok büyük farklarla mı ayrılıyordu? Hayır.

Hayır. Hayır. Hayır, öyle değil.

Evet, biliyorum. Fonksiyon bunlar. Fonksiyon. O kadar.

Kafatasımın içinde, her hareketimi belirleyen, minicik hücreler var.

Bilgisayarınızın başında eğer bu cümleyi okuyorsanız, bilin ki; okumak zorundaydınız. Şartlar. Sebep ve Sonuç.

Okuduğunuz her yeni cümlenin, beyninizde yarattığı kimyasal değişikliği hissedebiliyor musunuz? Ekrandan yayılan ışık, gözünüzdeki reseptörlerce algılanıp beyninize akıyor. Beyin hücrelerinin arasındaki boşlukta kimyasal madde olarak iletilen ‘bilgi’, hücrelerin içinde elektrik sinyali olarak ilerliyor. Sonuç olarak; düşüncelerinizi, beyin hareketlerinizin birbirleriyle ne şekilde bağlantı kurdukları ve dışarıdan alınan ‘bilgi’ belirliyor. Okuduğunuz her yeni cümlenin, beyninizde yarattığı kimyasal değişikliği hissedebiliyor musunuz? Az önceki cümleyi ikinci kez okumamızın, beyniniz tarafından otomatik olarak algılanması sonucu, tamamen kontrol dışı olarak kafamızın içinde dolaşmaya başlayan ‘bu cümleyi ikinci kez yamış’ cümlesinin irade dışı, mekanik oluştuğunu hissedebiliyor musunuz?

O boktan şeylerin hepsini hissedebiliyorum.

Asıl sorun, farkındalığın insanı insan olmaktan çıkartmaması. Özgür olmadığınızı bilmeniz, sizi özgür yapmıyor.

Sistemin bir çarkı olarak, sistemin bir çarkı olduğum için özür diliyorum ve özür dilememin de sistem tarafından dayatıldığını biliyorum.

Selam, sizi gidi ‘ben şuyum’ diyebilen maddeler.\
Geleceğinizi belirliyor değilsiniz; belirli bir geçmişi takip eden zorunlu geleceksiniz.
