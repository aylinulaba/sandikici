---
title: Obsequium Religiosum
date: 2026-02-11T14:54:00.000+03:00
---
Tırnakları olmayan kedilerin de ısırabileceğini unutuyorsun zaman zaman;

İçilmeyen sigaranın da bittiğini.

Böyleleşilen bir gecenin mahsulü rüyalar da biter.

En uzun süren rüya, şu içinde nefes aldığın.

Leşten kurtulmakta dileğin, ellerin bir kez daha kanlanacak demektir.

Obsequium Religiosum

Obsequium Religiosum

Bırak kendini.

Bir kayıp çağrı;

Ay, henüz bir dedeydi, önlüklü ebe, saymaya başladığında.

1, 2, 3… Nefes al, nefes ver. Başını görüyorum!

Saklanmakta yeteneksizliğim asla batmaz suda,

Hala görünürde miyim?

Sürekli yenilenen bir şimdiki zaman;

Tahrik gücü yüksek bir patlayıcı.

Tüm kabloları aynı renk, hepsi kan kırmızı.

Kan dökmeyi seviyorsan, kanı kutsa; sevmiyorsan da.

Kabalık mistisizmi mi dersin?

Bu kanıda olduğu san da,

Kanında olduğunu anımsama sakın.

Kanama mümkünse.

Değil.

Çocuklar için oyun saati.

Saatler değil, sıhhatler dilemek iyi niyettendir.

Uçları dalgalı umutlar yeşert bende,

Sıfıra vurmadan önce,

Sıfırı vurmadan önce,

Kırkbeşliğini sok ağzına,

Kötü polisi oyna.

Sinirleniyormuş gibi yap ama

Konuşamamasına kızma.

Sonsuz katlı bir apartmanın yıkım işlemi bitmez asla;

Boşaltımı da.

Çok masum kaybı, risk değil, doğal sadece.

Kafama dayadığında silahını,

Gülümsemen temize çıkarır adını.

Ne iş!

Katil masumiyeti.

Caiz midir, kendi katline katil kiralamak?

Masraflar sorun olmadı hiç, bilirsin.

Cinayet değil bu,

Şiddet içeren bir buluşma.

Dağıt kafanı.

Sersemce gülümsersem, duyar mısın?

Algıda iç açıcı gelişmeler diliyorum

Ve elbette, hipokratçı olmayan biçimde.

Muş gibi yapmalarımız bir sona erdiyse,

Bir duş alalım artık.

24 saat sıcak su için ödeme yapıyoruz.

Anne olmak için doğurmaya,

Sevgilim olmak için, sevgilim olmaya,

Zerre ihtiyacı olmayan bir renk tarafından istila edildim.

Kıymaya niyetli misin, kızılının ötesine

Davetli miyim?

Eksi – artı sonsuz açık aralığında,

Açık ara rakipsiz yokluğun.

Tecavüze uğramakta olan bir kadın gibi sessiz.

Sus ki, ağzımdan çıkanı, kulağım duysun.

Sudan boğulma korkusuyla su içmeyen, ölür.

Tercihimi ve bardağımı kaptım.

Her suçun, susturulmuş olsa dahi, şahidi var.

Çok mu kalabalık medeniyetiniz?

Bundan mı, madeniyetiniz?

10 kişi yaşasaydı dünyada,

Var olur muydu suç,

Bilmem ama,

Görürdüm yine seni. Suç üstü.

Üstlenmek yahut, ortak olmak adına.

Seç.

\-Dikensiz gül olmaz ki ama!

\*Böyle gülmeye alıştım ben, savun gerekirse kendini.

Bu, içinden gelip elinden gelmemesi.

Bu, tutkuyu değil, tutkunu dahi tutkuyla yalamak.

Bu, bir kadın fetişistinin, bir tanrıçaya özel muamelesi.

Bu, adını söyleyip de, demek istediğim her şeyi susmak.

Neyse ki, imlamda özenliyim.

Farkında değilsen de,

Rh’ının pozitifi özler beni.

Kızıl’ır mı sana.

Burnunun olmayan kemiği sızlar.

Göz yaşın terkeder seni,

İstenmediği yerde durmaz.

Bu sorumsuzluklarının hesabı kesilir elbet.

Ağzının payı, bizzat ağzım.

Yayılmayı dilemeyen bir bencil din.

Cihad bu kez içten kuşatmaya yönelik.

Mesela cama kuş atmaya, ibadet icabı.

Etraf biraz dağılacak elbet.

Günah çıkartmaya hazır mısın, meydana?

Lorentz kelebeği cinsinden tavaf yapmaya?

Hah, dua, yemeğin kendisi evlat!

Fazlaca bulaşıcı olmak zamanı.

Obsequium Religiosum

Obsequium Religiosum

Obsequium Religiosum

Obsequium Religiosum

Şimdi bırak kendini.
