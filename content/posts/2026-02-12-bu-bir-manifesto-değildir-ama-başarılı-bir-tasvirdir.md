---
title: Bu Bir Manifesto Değildir Ama Başarılı Bir Tasvirdir
date: 2026-02-12T18:30:00.000+03:00
---
Ancak kanlı canlı yaşanan bir hayat, gerçek bir manifestodur.

Peki nerede bitecek bu kendimizi kısıtlamamız? Düşüncelerimizi susturmak ve içimizden geleni bastırmak için daha kaç tane bahane bulabiliriz? Daha kaç cümlemiz kendimiz tarafından yeterince kaliteli olmadığı bahanesiyle geri çevrilecek? Biz buyuz. Daha azı olduğumuza inanmamız bir erdem değil. Daha fazlası ise olamayız. Seviştiğimiz insanlar yeterince güzel, içtiğimiz sigaralar yeterince doyurucu. Hayatlarımızın mükemmele ulaşmak için tek eksiği, mükemmele çoktan ulaşmış olduğumuzu kabul etmemiz. Bu her şeyin en bariz ama en unutulmuş anahtarı.

Bazen bir kapıyı açmanın tek yolu, elimizde olanın o kapıyı açamayacağını kabullenmektir. Ancak o zaman kapıyı çalmaya hazır oluruz ve içeriye girebiliriz.

Bira içiyoruz. Evimizin kirasını ödemek ve üç beş kuruş da cebimize atabilmek için, sabahtan geceye kadar, haftanın altı günü deli gibi çalışıyoruz. Gerçek hayatta cevap vermeyeceğimiz insanlara hizmet ediyor, nazlarını çekiyoruz. Bazen haftada, bazense ancak iki haftada bir sevişecek zamanımız ve enerjimiz oluyor. Düşünecek zaman yok gibi görünüyor, ama var! Düşünmek, bilinçli bir eylem mi ki, ona zaman ayırmak zorunda olalım? Gerçek anlamda düşünmek, susamak gibidir. Kendi kendisine olur. Zamana ve mekâna göre değişir. Çok sıcakta çok susamak gibi.

Peki ya, saatler sonra eve yalnızca uyumak için döndüğümüzde, kedilerimizin bize gösterdiği o samimi özlem belirtileri? “Niye bu kadar geciktin!” der gibi, azarlar tarzda miyavlamaları, suratlarını suratlarımıza içtenlikle sürmeleri, bacaklarımıza sürtünmeleri? Bunların verdiği hissi sağlayacak başka kaç şey var ki dünyada?

Ve zorunlulukla yahut zamanı iyi değerlendirme kuruntusuyla değil; fırsatını bulduğumuzda deli gibi sarılıp en fazla yarım saat okuyabildiğimiz o kitapların verdiği hazzı neyle karşılaştırabiliriz? Bir yerde öyle doğalız ki; ilkel insanlar gibi kirlenmemiş. Barınmaya, karnımızı doyurmaya ve çiftleşmeye ihtiyacımız var. Barınmak, kira demek, elektrik ve su faturası demek. Yemek, para demek. Bunların hepsini kesintisiz bir hat içerisinde en uygun dengeyle kendi başımıza sağlayışımız, öyle iç rahatlatıcı ki.

Hor görüyoruz! Boş zamanı ve televizyonu. Parayı değil; değeri bilinmediği için anlamsızlaşan parayı. Yaşama saçma anlamlar yükleme çabalarını. Anti-psikiyatriyi. Ruhtaki boşluğu, çok fazla seksle, parayla, şöhretle doyurma girişimlerini. İnsanın da bir hayvan olduğunun unutuluşunu. Yahut insanın ‘farklı bir hayvan’ olduğunun unutulmasını.

Ego, bir boş zaman kuruntusu. Kolaylaşan hayatın, insan ruhunda açtığı bir delik. Otonomlaşan, sıradanlaşan ve heyecansızlaşan yaşamların ve kendilerini değerli görme yöntemi.

Biz böyleyiz ve sizin gibi değiliz. O eski insanlara benzetiyoruz kendimizi. Yahut hala kirlenmemiş o güzel diğer hayvanlara. Siyasi partileriniz, kime nasıl laf soktuğunuz ve kiminle seviştiğiniz umurumuzda değil ama nasıl seviştiğiniz umurumuzda. Tam performansla, enerji akışı sağlayan reaktörleriz. Düşüncelerimiz rötuşlanmadan çıkıyor dışarıya. Saçma dertlerimiz ya da kuruntularımız yok. Ne istediğimizi biliyoruz. İstediğimiz şeylerin peşinden giderken, hissettiğimiz yorgunluktan haz alıyoruz ve istemediğimiz şeyleri düşünmüyoruz, neden bunları istemiyoruz diye sormuyoruz. Onları istemediğimizin farkında bile değiliz. Muhabbet sürdükçe ve güzelleştikçe içiyoruz. Bir dildo yahut zevk verme memuru gibi değil; hayvan gibi. Sinirliysek, kavga ediyoruz ama hiç kimseye küsmüyoruz. Dün olan can sıkıcı şeyleri hatırlamıyoruz. Hiç kimseye kin gütmüyoruz ve inanın, uğraşmadan uyuyor, iştahla ve vahşice yemek yiyoruz. İnsanların eğitilerek bir kademeye oturacağına inanıyoruz. Ufak birer Sherlock Holmes edasıyla, her zaman, pratiği teorinin önüne koyuyoruz. Hata yapmaktan korkmuyor, öğrenmenin tek yolunun hata yapmak olduğunu savunuyoruz. Yardım görmek ve pohpohlanmak için değilse de; bazen çok duygulandığımız için ağlıyoruz.

Schrödinger’in kedisi yaşıyor mu, öldü mü diye dertlenmektense; kutunun içine bizzat girip gerekirse suni teneffüs yapıyoruz. Yürüdüğümüz yollar, engelsiz, kesintisiz, engebeli ama dosdoğru. Nereye gitmek istediğimizi biliyoruz. Eğer yanılmışsak, vardığımız yeri amaç kabul ediyoruz. Sorunları yok saymak yerine, çözüyoruz. Endişelenmek yerine, harekete geçiyoruz. Ölmek yerine yaşıyoruz -ki bu en güzel halidir ölmenin.

Daha düzgün bir yol bilmiyorsak, pis ve tekinsiz sokaklardan geçiyoruz. Durumumuzu reddetmek yerine, önce onu kabul ediyor; sonra da düzeltmeye çalışıyoruz.

Bilgisayarda iki satır yazmaya çalışırken, faremizle oynayan yahut klavyenin üzerinde yürüyen kedimize kızmıyoruz. Hatta onu iki kulağının arasından öpüyoruz! Oh! İşte aynen böyle. İşte aynen böyle. Hiçbir şeyi yersiz yere uzatmıyoruz. İstediğiniz bir şey var mı? Şimdi ben uyuyorum.
