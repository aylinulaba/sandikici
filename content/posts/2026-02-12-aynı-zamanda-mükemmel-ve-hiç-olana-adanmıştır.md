---
title: Aynı Zamanda Mükemmel Ve Hiç Olana Adanmıştır
date: 2026-02-12T18:53:00.000+03:00
---
Zeminde, odanın merkezinde bir tuval vardı. Ayakları olmayan tuvalin üzerinde bir bıçak; yerdeki kadının üstüne not yazdığı kâğıtlar… Her yere dağılmış halde. Kelimeler. Cümleler. Üçlükler. Dörtlükler. Beşlikler. Paragraflar. Göz çukurları morarmış, sigara içmekten dişleri sararmıştı. Saçları dağınıktı. Pasaklılığa hapsolmuş güzel bir kadındı. Tam güneş ışığının düştüğü noktaya sığan kâğıtta şu dört satır uzanıyordu:

“Kendinle baş başa kalmaktan daha güzel bir şey varsa;

Kendinin bile olmamasıdır.

Tecrübe, duygusuzlaşmaksa;

İnsan var olmamalıdır.”

Adam ne diyeceğini bilmiyordu. Şaşırmıştı. Yalnızca bir aydır ortalıkta değildi. Başını dinlemeye ihtiyacı vardı; gitmişti. Bazı kadınlarla birlikte olmak nasıl tehlikeliyse, bazı kadınları da yalnız bırakmak tehlikelidir. Günbatımı ise bu iki özelliğe aynı anda sahipti. Tanıştıkları zaman “Ne kadar garip bir isim…” demişti adam. “Ben çok seviyorum…” demişti Günbatımı, “…bir yolculuk hissi uyandırıyor. Bir geçiş. Bir değişim, dönüşüm.” Böyle cümleleri yazmak zor değildir ama bunları konuşurken kurabilmek, eşine az rastlanır bir yetenektir. Adam korkmuştu. Kadının içinde barındırdığı çatışmayı hissetmişti. Korkunun çekiciliğini hepimiz biliriz. Keşfetme içgüdüsü. İnsanların Afrika’dan kalkıp dünyaya yayılmasının sebeplerinden biri. Mücadele. Bir meydan okuma.

Günbatımı, dengesiz olduğunu söylerdi. Dengesiz birinin hareketleri de dengesizdir. Ancak bununla barışıktı. “Kendimle çelişme konusunda, kendimle asla çelişmem.” derdi. Burada saklayacak bir şey olduğunu düşünmezdi. O yüzden adamın, Günbatımı’nın hastalığını öğrenmesi çok uzun sürmedi. Tanışmalarından yaklaşık bir buçuk saat sonra Günbatımı, Manik-Depresif olduğunu söylemişti. Dışarıdaki insanların büyük kısmı psikolojik sorunları olduğundan bahseder ama elbette, hepsi haklı olsaydı hiç kimse bu durumları hastalık olarak nitelemez ve anormal olarak görmezdi. Bu yüzden teori ve pratik arasındaki farkı, adam ancak pratikle öğrenebildi. Mümkün olan en acı biçimde.

Adamın biri yokmuş.

O kadar.

Hiç var olmamış.

Hatırlanmak neye yarar?

“Bu halin ne!” diye bağırdı adam, “Neredeyse ölmüşsün!”

“Hoş geldin.” dedi Günbatımı. Hava yeni kararıyor, güneşin son ışıkları odanın tabanına düşüyordu. “Ne oldu sana bebeğim, ne oldu?”

“Artık düşüncelerimi duyabiliyorum.”

En son gördüğünde, saniye çubuğundan hızlı hareket eden kadın, o anda, güneş ışığının düşmediği bir köşede Schrödinger’in kedisi kadar canlıydı ve ölüydü. Artık onun için akrep, çakmak; yelkovan, sigara olmuştu.

“Özür dilerim. Seni bu kadar üzmek istememiştim. Pişmanım. Geri döndüm.”

“Her terk ediliş, yeni bir yalnızlık getirir. Her yeni yalnızlık, yeni düşünceler doğurur.”

Haftalar önce, en büyük tartışmalarından birini yapmışlardı ve adam öfkeyle kapıyı çarpıp çıktığında, kadın son tablosuyla ilgileniyordu. Adamın gitmesini pek önemsememişti. Geri döneceğinden zaten emindi. Bu tablo, uzun süredir aklına takılmış haldeki o soruyla ilgili bir projeydi: “Dünyanın en güzel resmini yapmak mümkün müdür? İnsanların önünde eğileceği, yorum yapmaktan dahi korkacakları, bir nevi ilahi bir resim. Renklerin ve şekillerin, barındırdıkları anlamların, birbirine mükemmellik bağlarıyla tutunduğu bir resim. Tek bir ayrıntıyı dahi değiştirirseniz, her şeyin mahvolacağı, ayrıntı milyarderi bir resim.”

Her anahtar çevirip kapı koluna asılışımda,

O kapının bambaşka bir yere açılmasını bekledim.

Ama hiç öyle olmadı.

Daha önce adam, Günbatımı’nın sahip olduğu hastalığın iki kutbundan yalnızca birini görmüştü. Dikkatini toplayamayan, sorumluluktan uzak ve aşırı yaratıcı yanını... Daima sevişmek isteyen ama anlatılanlardan çok sıkılan bir kadın. Bir senelik ilişkilerinin tamamında, odanın merkezine kurulmuş resimle uğraşmıştı. Şu an zeminde yatan ama o dönemde dimdik duran resimle... Sevişiyor, çiziyordu. Sevişiyor ve çiziyordu.

“Beni kabul etmeyecek misin? Beni sevdiğini söylüyordun. Ben yokken bu değişti mi? Değişebildi mi?”

“Bana geçmişle alakası olmayan bir tarih yazdır istedim. Gerçekleri çarpıtmak zorunda bırak. Yapamadın. Bu ayrılık, duygulardan arınışımın yeni bir aşaması. Hiçliğe istemeden atılan yeni bir adım. Hissizleşen yeni bir kadın.”

“Beni terk ediyorsun!”

“Ben yalnızca etkiye karşılık veriyorum.”

“Bu kadar kötü olamazsın…”

“Hayatta kalmama yetecek kadar kötüyüm. Yalnızca kendimi savunuyorum. Bana fırlatılan toplara vuruyorum. Sen yokken tepkiselleştim.”

“Bu da ne demek?”

“Tepkiselleşmek, yalnızca etkiye karşılık vermek demektir. Süreni uzatır. Hayatta kalıp kalmayacağına karar verene kadar, hayatta kalmanı sağlar.”

Enerjisi bitmez görünen kadın, hastalığının diğer kutbuna, depresif olanına geçmişti. Elbette adamın gidişi ve tabloyu uzunca süre bitirememiş olmasının bunda payı büyüktü. "Artık düşüncelerimin seslerini duyabiliyorum. Gidişini takip eden bir haftanın sonunda, yaratıcılığımı kaybettiğimi düşünüyordum. Kafamın içinde anlamsızca beliren tüm o fikirler ve bedenimi baştan aşağı saran üretme hevesim de senin arkandan beni terk etti. Öylece oturuyordum. Sonra yazmaya başladım. Durmadan yazmaya… Artık bağımsız fikirler çok az geliyordu ama diğer yandan, düşüncelerim bir mantık sırasıyla hareket ediyorlardı. Kendi içlerinde tutarlıydılar. Böyle olunca, her şey yerine oturmaya başladı. Tek tek. En son ürettiğim düşünce dahi, en başta ürettiğime bağlıydı. Senin beni bırakıp gitmen, bana daha farklı bir üretim yapma fırsatı verdi. Sanattan felsefeye geçiş ve görünen o ki, bana benzeyen o insanlarla aynı kaderi paylaşıyorum.”

“Hangi insanlar, ne diyorsun!”

“Yaşam, bir dizi tecrübe ve onların anılarından ibarettir. Kafası çalışan insanlar, olayları birbirine bağlamaya başlarlar. Yaşanan her olay, hissedilen her acı, insanları daha mantıklı davranmaya iter. Duyguların yarattığı trajedi, ortadan kaldırılmalıdır. Bir tür kendini koruma refleksi. Kötü biten her şey, seni biraz daha içeri iter. Daha içeri. Daha içeri… Bulmacanın parçaları yerine oturmaya başlar. Sorgularsın. Sorguladıkça, bulmaca tamamlanmaya yaklaşır. Yaklaşır. Anlamaya başladıkça, hislerinden uzaklaşırsın."

"Parçalar oturur, anlarsın;

Parçalar oturur, soyutlanırsın;

Parçalar oturur, tanrılaşırsın;

Parçalar oturur, ruhsuzlaşırsın…”

“Hislerin mantıksız doğası, mantığın kendisi tarafından senin varlığını korumak amacıyla yok edilmeye başlar ve sonra, tam o sıyrılma anında, dönüp kendine bakarsın. Bakışların içinden geçip ardını görür. Artık yoksundur. Seni korumak amacıyla duygularını öldüren mantığın, bunu yaparak seni yok etmiştir. Artık yaşamanın bir anlamı yoktur. Hiçbir anlamı yoktur.”

“Günbatımı, bana bak. Sakin ol. Biraz konuşalım.”

“Daha önce sana baktığımda diyordum ki; ‘Sen tüm dindarların ulaşmak istediği o yersin ama kapın yalnızca bana açık.’ O zamanlar, sen benim için amaçtın. Şimdi ise; sen benim için yalnızca araçsın. Bana faydan büyük oldu. Aşk, beyindeki bir fırtına, fikirlerin gelişmesi için bir aşamadır. Aşkı bulmak, gelişmenin ilk aşamasıdır. Ondan kurtulmak, ikinci aşaması. Sürekli yaratmak ve yok etmek. Yaratabilmek ve yok edebilmek. Dönüşümüm, hem beni, hem de dünyayı değiştirdi. Çünkü dünya, benim algıladığım kadardır. Ben duygulardan düşüncelere geçiş yaparken, sen bir amaçtan araca dönüştün. Eskiden Cennet’tin; şimdi, oraya çıkan merdivenin bir basamağından ibaretsin. İnsanlar basamaktır. Önemli olan, yukarı tırmanmayı başarmak. Önemli olan, ışığa gitmek. Ruhumdaki çatışmaların ve çelişkilerin bu kadar şiddetlenmesinde büyük payın var ve inan bana, çelişki olmadan, gelişim olmaz. Ben hastayım. Bu çelişkinin en şiddetli hali, doğamın bir parçası ama ne kadar ‘normal’ olurlarsa olsunlar, tüm insanlar yaşıyor bu çelişkiden doğan gelişmeyi. Savaşın getirdiği izlerle büyüyorlar. Belki benim kadar hızlı ve yükseğe çıkmıyorlar ama bununla değişiyorlar, bu çatışma ile dönüşüyorlar.”

Adam titriyordu. Ne söyleyeceğini bilmiyordu. “Beni artık hiç önemsemiyorsun. Ya resmin? Hayatının projesi! O ne olacak? İkimizi de terk mi ettin? Beni umursamıyorsun, tabloyu ise yere atmışsın!”

“Tuvalimi büyüttüm. İkinizi de umursuyorum. İkiniz de hayatımın projesinin parçalarısınız.”

“Nasıl yani?”

Günbatımı, zeminde uzanan tablonun üstündeki bıçağı aldı. Resminin üzerine çıktı.

“Ne yapıyorsun!”

“Ulaştığım noktada, sanatla felsefe iç içe girdi. Ulaştığım noktada, artık her şey aynı bütünün parçaları. O bütünü oluşturan ve aynı zamanda o bütünden etkilenen parçalar.”

“Ne yapıyorsun dedim!”

“Parçalar birleşir tatlım. Parçalar birleşir… Sonunda büyük resmi görürsün. Aylarca uğraştım ama asla bu resmi tamamlayamadım. Dünyanın en güzel resmini yaratmak için, dünyayı daha iyi kavramam gerekiyormuş.”

“Günbatımı!”

“Sözümü kesme. Bulmaca tamamlanmaya çok yaklaştığında, resmi nasıl yaratacağımı buldum. O mükemmel eseri! Hayatı anlatan eseri… Her şeyle alakalı eseri… Kusursuz bütünü! Sonunda anladım ki; ‘biz’, her birimiz, bu evrenin çizdiği şekillerden ibaretiz ve evrenin doğasından bağımsız olarak yarattığımız hiçbir eser, onun mükemmel hiçliğine ulaşamaz. Aynı zamanda her şey ve hiçbir şey olmayı başaramaz. Ben de kurallara uymaya karar verdim. Tuvalimi büyüttüm. İçine tüm insanları kattım. Kasırgaları, cinayetleri, intiharları… İntihar, hayatın işlediği bir cinayettir, biliyor muydun? Hayatın çizdiği her şeyi resmimin içine kattım. Çünkü bu resmi çizen, aslında ben değilim. Bu resmi hayatın kendisi çizdi. Bulmacanın son parçasını yerine koymak için seni bekledim. Tam şu anda, ben Günbatımı, geçmişin ve şimdinin dünyasının bir fotoğrafını çekiyorum! Eserin son eksik parçası, bu bıçak, ben ve şimdi karşımda ağlayan, beni bir süre önce terk etmiş olan sevgilimden oluşuyor.”

Günbatımı bıçağı adamın boynuna dayadı. “Gülümse, tatlım.” Kan, tuvalin üzerine akarken, adam yere yığıldı, insanlar bıçaklandı, birileri tecavüze uğradı. Kan tuvali boyarken, adam ağladı, başka adamlar da ağladı. Anneler çocuklarına sarıldı. Bir kadın, dünyanın en güzel resmini çizdi ve imzalamayı, kalemi ve boyayı, onu tutan elini kontrol eden hayata, yani gerçek eser sahibine bıraktı.

Hayata iz bırakma saplantını yen.

Hayat, zaten bıraktığın izlerdir.

Bilerek ya da bilmeyerek…
