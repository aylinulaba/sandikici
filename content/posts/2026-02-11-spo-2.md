---
title: Spo 2
date: 2026-02-11T14:37:00.000+03:00
---
– Evet, nereden başlıyoruz, önce geçmiş mi?

– Hayır, daha yavaş. Kendinizden bahsedin biraz.

– Ben… mmmh! Ben işte!

– Evet, siz… Anlatın aklınıza gelenleri…

– Bana dair pek bir şey aklıma gelmez benim.

– Günlük yaşantınızdan bahsedin. Sabah uyanınca nasıl hissedersiniz? Yataktan çıkınca neler yaparsınız mesela?

– Sabahları genelde karnım ağrır benim. Sinirsel diyorlar. Sonra kötü hissederim. E, sabah sonuçta. Sonra yataktan çıkarım.

– Evet?

– Sonra yatağa geri dönerim.

– Sebep?

– Hazzı ertelemek… Sonra yatağın o sıcaklığına tekrar kavuşmak… Mutlulukla beraber çok takılınca, mutluluk kaynağını unuttuğumuz kanısındayım. Mutluluk sıradanlaşmaya başlıyor. Uyuyoruz. Bu yüzden arada uyanmak gerek. Mutlu edeni fark etmek, yeniden mutluluğu yakalamak için, arada bir mutluluğu terk etmek gerekir. Mutluluğa şükretmek gibi de düşünebilirsiniz.

– Hmm… ‘Bilinçli acı çekmek’ deriz bir bu olguya.

– ‘Bilinçli acı’… İyiymiş o.

– Kendinizi ‘mazoşist’ olarak tanımladığınız oldu mu hiç?

– Bilmem… Olmadı herhalde. Olması mı gerekirdi?

– Evet.

– Olmadı… Ama sadist belki…

– Peki en çok kime acı çektirmekten hoşlandınız?

– Kendime.

– Ve acı çekmekten hoşlanmıyorsunuz, öyle mi?

– Kesinlikle.

– Temel sorunlarınızdan bahsedin biraz.

– Beynimin ölmeye başladığından mı?

– Mesela…

– Sanırım yavaş yavaş deliriyorum doktor. Ne yapacağımı şaşırıyorum.

– Devam edin…

– Saçma sapan hareketler yapmaya başladım. Bilinçsizce ve komik hareketler…

– Örneğin?

– Asansör aynasına kafa attım geçen. Sonra komşunun çamaşırlarına kahve fırlattım. İç çamaşırlarımın içine iskambil kağıtları koyuyorum. Yangın alarmı görürsem, dayanamayıp çalıştırıyorum. Gece bizim oradaki fırını arayıp “sıkılmışsındır, sana masal anlatabilir miyim” teklifinde bulunuyorum. Genelde küfür yiyorum ama arada anlattıran da oluyor. Geçtiğimiz ay, bir gece arabaya atladığım gibi yaklaşık üç saat yol gittim. Sanki gittiğim yeri biliyormuşum gibi… Emin bir şekilde hiç bilmediğim bir yere vardım. Sabaha karşı, yine kendimden gayet emin, bir evin kapısını çaldım. Uykulu gözlerle kapıyı açan kadına var gücümle bir yumruk atıp kaçtım. Bunlar gibi, irili ufaklı neler neler var… Listem epey kabarık doktor.

– Evet, anlaşıldı. Peki, bir şeyi merak ediyorum; bütün bunlar, o geldikten sonra mı başladı? Ne demiştin adına?

– Pelrik! Önce mi, sonra mı, hatırlamıyorum…

– Evet, Pelrik… Sence Pelrik’in bir halüsinasyon, hayali biri olma ihtimali hiç yok mu?

– Tabii ki de yok! Pelrik tamamen gerçek. Senin benim gibi… Ama farklı. Başka bir boyuta ait olabilir.

– Uzaylı gibi mi?

– Bilmem… Ama olabilir.

– Pelrik’i biraz anlatabilir misin bana? Cinsiyeti ne mesela?

– Belirli bir cinsiyeti yok.

– Nasıl? Cinsiyetsiz olabilir mi hiç?

– Meleklerin de cinsiyeti yoktur, değil mi? Yani… Pelrik bir gariptir. Sohbetiyle, yaptıklarıyla falan… Acayip.

– Yani? Sana bütün bu delilikleri o mu yaptırıyor?

– Tabii ki de hayır! Ben kendi özgür deliliğimle yapıyorum. Sorun da bu ya zaten…

– Pelrik’in hiç sana ‘şöyle-böyle bir şey yapmalısın’ dediği olmuyor mu?

– Delilikleri mi?

– Herhangi bir şeyi?

– Arada kulağıma fısıldar… Ama çok nadir. Ben daha çok yaptıktan sonra anlatırım ona. Gülme krizine gireriz birlikte. Manyak oyunlar oynuyor bana arada. Çok zekidir.

– Demek oyunlar oynuyor… Neyse, bu konuya sonra döneceğiz. Pelrik’le ne zamanlar görüşüyorsunuz?

– Vallahi, genelde gece gelir. Çat kapı… Sabaha karşı gider ama bazen günlerce kaldığı da olur.

– Beraberken alkol ya da uyuşturucu alır mısınız?

– Zaman zaman işte… Eğleniyoruz sonuçta.

– Hmm… Aşk konusuna gelelim… Hayatınızda özel biri var mı?

– Ehmm… Yok. Hayır, yok.

– Emin misiniz?

– Evet.

– Peki, aşka inanır mısınız?

– Hayır ama çok severim.

– Nasıl oluyor o?

– Komünizme de inanmam ama onu da severim. Ütopyalar çeker beni… Ve aşk, komünizm gibidir. Güzel masallar anlatır insana.

– Öbür dünyaya inanır mısınız?

– Hayır.

– Kaf dağına?

– Hayır.

– Deniz kızlarına?

– Hayır.

– Tanrıya?

– Hayır.

– Peki, oyunlara dönelim. Ne gibi oyunlar oynanıyor size?

– Güzel görünen… Ama değiller! Sonları genelde hüsranla bitiyor.

– Oyuna geldiğinizi anlayabiliyor musunuz hiç?

– Hayır, anlamıyorum.

– Hehehehe… Bak, bir de ciddi ciddi cevap veriyor!

– Pardon? Anlamadım doktor?

– ‘Doktor’ demek… Heheheh, salak seni!

– Ama… Ama sen…

– Yaa, ben… Pelrik!
