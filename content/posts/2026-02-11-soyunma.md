---
title: Soyunma
date: 2026-02-11T14:21:00.000+03:00
---
Odasına girdi, ceketini çıkarıp askıya astı. Pantolonunu, kazağını çıkardı, dürüp sandalyenin üstüne koydu. Saatini, küpelerini, bilekliklerini çıkarıp özenle kutularına yerleştirdi. Aynada kendisine baktı. Saçlarını çıkarıp çöpe attı. Derisini çıkarıp askıya astı. Gözlerini, kulaklarını, burnunu ve ağzını çıkarıp tek tek camdan kutulara koydu. Kafasını çıkardı ve boynundan askıya astı. Tüm iç organlarını çıkarıp büyük bir cam kutuya koydu ve kilitledi. Kemiklerini dolabın üstündeki kutuya yerleştirdi. Bir tek kalp kaldı.

Ve kalp, “çok zahmetli oldu” dedi.

Yerlere baktığında yüzlerce çürümüş ceset gördü. Artık onları gömecek elleri bile yoktu. Başka bir zamanda, başka bir yerde, baştan yaşamaya karar verdi ve sustu…
