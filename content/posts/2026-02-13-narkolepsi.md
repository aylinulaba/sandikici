---
title: Narkolepsi
date: 2026-02-13T16:28:00.000+03:00
---
I. Bölüm: Uyku Felci

Görmek ve dokunamamak. Bilmek ve kalkamamak. Okşamayın saçımı; bu, kâbus görmekten beter. Raflardaki her paket kafein bensiz yaşayamadığını söylüyor. Bense, kendimle yaşayamıyorum. Bir delik bul ve içeri ak. Delik deşiğim, su kaybediyorum. Saat daha erken, ne olur benimle kal. Benim kal. Ne kadar çabuk unutacaksan beni, o kadar benim ol şu an. Hatta şimdiden başla unutmaya beni, yanındayken hatırlatabilirim sana kendimi; yeniden unutabilesin diye. Zaten tatsız sinüs dalgaları değil miyiz? Fazlaca aktif pasifleriz. Yalnızca nasıl yandığını görebilmek için bir ev yaptırdığım gün, gerçekten barınma ihtiyacımdan kurtuldum demektir ve istersem, uyuyabileceğimi kendime kanıtladığım gün, bir daha uyuma şansım olmayacak. Bu dünya fazla somut, kesmiyor beni kararların süper pozisyonundan gayrısı. Ansiklopediler sizin olsun, ben içiçe parantezlerde kaybolmaktan memnunum. Burada nokta kullanmadan ilerlemek mümkün, sizdekinin aksine. Kendisine alfa ve omega diyen biri var ve milyarlarca zavallı, betadan psiye tüm harfleri okutup diğerinin peşinde dolanan. Onu güçsüz ve yalnız bırakmaktan korkuyorlar çünkü bu, kendi yalnızlıklarını hatırlatıyor. Nedensiz yere düşünebilecek kadar var mısınız, ne denli nedenliyim diye?

En azından parmağımı kımıldatabilmeye başladım.

II. Bölüm: Katapleksi

Rahatladım. Üzerimden bir yük kalktı sanki. Ağırlığı olmaz serbest düşenlerin. Tek bir anı beklemek bu, bir çarpışmayı. Ben mi fazla hasar alırım; hayat mı alır? Gitmemek aklını alır, kalmazsan aklın kalır. İnsan ruhu, yaşamak için değil ve ruhu ölmez ölülerin. Dünyadaki en büyük çelişki, mümkün olan en mantıklı sonuçların çelişkiden gelmesidir -ki bu çok mantıklıdır zira çelişkili mantıklar, çelişkilere gebedir. Doğrudur bir bataklığa adımımı attığım ama en azından ilerideyim korkaklardan bir adım. Madem katatonik cümle âlem, o halde doğru yere oturmak önemli olan ve doğru yöne bakmak. Anladım ki bazen anlatmaya üşenmekten kaynaklanıyor anlaşılmamak ve en çok anlayan, en az umursayan oluyor anlaşılmayı. Bazen anladıklarımız, anılarımız oluyor; bazen anılarımızla anlıyoruz. Bu yüzden korkulasıdır onlar. Anılar, insanlardan daha canlı. Mesela hep ölü adamların heykelleri dikilir. Daha da kötüsü, kiminin anısı heykellerden ibarettir ve çok yalnızdır tüm heykeller. Ezberlendikçe ıssızlaşır kelimeler. Sevişirken ruhum çok yanlış ve çok yalnız. İnsan en çok yakın olduğunda bir başkasına, en çok yalnız hissediyor. Çünkü hissediyor karşısındakinin yalnızlığını da.

Lütfen bu denli kısıtlayıp katılaştırmayın beni. Tanrı olmaya niyetim yok.

III: Bölüm: Hipnogojik Halüsinasyonlar

1. Kader

Nereye koşarlar tikler ve taklar? Neden bu acele? Sabırsızlanmıyorlar bir gelecek yaratmak için. Sıralarını savıyorlar yalnızca, hepimiz gibi. Birinin elleriyle yarattığı bir geleceği ve henüz belirsiz bir geçmişi vardı. Geçmişine ‘gelecek’, geleceğine ‘geçmiş’ diyordu. Beni tanısaydı eğer; hakkımda aynılarını söylerdi. Ben otuz üç yaşındaydım o doğduğunda ve o otuz üç yaşındaydı ben doğduğumda. Karşılaştığımızda anladım, Tanrı’nın saatinin durduğunu.

2. Pankek Teorisi

Her şey, Cehennem’in 7. katının çökmesiyle başladı. Bu aslında bir yükselmeydi zira kat numaraları, yerin altına inildikçe yükselmekteydi, iniltilerle doğru orantılı. /, 6’ya çarptı, sonra ikisi 5’e. Cennet’in tabanı paramparça oldu şiddetle. Kolonlar yıkıldı ve Tanrı tahtından aşağıya yuvarlandı. Yere çarptı ve parçalandı. Ulaşılamaz olduğu için kırılgandı. Cennet insanları ise; başa çıkabilirlerdi bu düşüşle. Tanrı zamanında çok kaydırmıştı ayaklarını. Biri çıktı ve şöyle dedi: “Uçlarımız vardı ve uçların olduğu yerde kolonlar da olur. Katlarımız vardı, herkes alçalmak ya da yükselmek zorundaydı. En büyük günahkarlar oldu, kurtarıcılarımız ve bize günah işleme özgürlüğünü getirenler!”

3. Orgazm Sigarası

İtti üstündeki teri ağır kokan yarı cesedi. Esrarla dolu gözlerine yakışan bir sarma yaktı. Zevk de alsan bazen, her defasında seni beceren hayattı. Sevenlerdendi tırnak izlerini teninde. Tüm imamlar şaşırırdı ezanı, o dua ettiğinde; papazları emerdi, İsa’nın eşleri günah çıkarma kabinlerinde. Hatta bırakırdı Tanrı kutsamayı, Amerika’yı ya da öyle sanırdı. Bir tavşan vardı, çalmıştı bir sihirbazın şapkasını, çekip çekip içinden tavşanları, ırzlarına geçiyordu. Her kanal alt yazılarla, tüm kitap kurtlarının, kitapların arasında kaldığı haberini veriyordu. Soluksuz kalmışlardı. Sağlam karakterli resimler, ressamlarını çiziyorlardı. Yol çizgileri, asfaltın üstüne insan çekiyordu. Çocuklarının sürekli suratını yaladıkları bir anne, güzelleşmek uğruna yüzüne yılan zehri sürüyordu. Kesinlikle kafayı bulmuştu yine. En kötüsü, uyanacaktı o iri adamın kollarında. Uyuşacak mıydı yoksa?

IV. Bölüm: Rem

Deli değilim ben! Ne olur, hastahaneye kapatın beni ve betonla örtün tüm girişleri. Bir tek rüyalar özgürdü. Bir tek rüyalar özgürdü.
