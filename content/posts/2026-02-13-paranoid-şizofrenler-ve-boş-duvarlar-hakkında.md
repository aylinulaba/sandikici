---
title: Paranoid Şizofrenler Ve Boş Duvarlar Hakkında
date: 2026-02-13T16:33:00.000+03:00
---
Kurtları Köpekleştiren Merhamettir.

Bir kayanın üstünde aya bakan kurt, asaletinin temelindeki genlerinden gurur duyuyordu. ‘İnsan’ denen şeyi anlayamıyordu, hayır. Bilmediği çok fazla şeyden biri de; insanların dahi kendilerini anlamıyor olduğuydu. Sürünün içinden bazılarını kaçırıyorlar, onlara yemek veriyorlardı. Kurt o an, insanların, üstünde dikildiği kayanın bile kendilerine ait olduğunu sanabileceklerini düşünebilirdi, eğer insan kadar zeki olabilseydi. İnsan, doğayı anlamaya en basit düzeyinden bile başlamadan önce doğayı sahiplenmeye başlamıştı. Kokan bir Tanrı. Hızlı çoğalan. Şu açık bir gerçektir ki; eğer insanı kendi görüntüsünde yaratmışsa, Tanrı bir primattır. Kıllı ve kokan bir şey. Yeryüzünün kıllı tanrıları, binlerce yıl kurtları beslediler. En sadık olanlarını, ‘kendilerine göre’ en güzel görüneni seçtiler. Onları çiftleştirdiler. Vahşi olanlar elendi, elendi ve elendi. Doğada yaşamaya en uygun olanlar, en güçlü olanlar, en zeki olanlar değil; bir üst-maymun türünün keyfine en uygun olanlar hayatta kaldı. Bu, bir asaletin köleliğe dönüşmesinin özet tarihidir. Köpekleşmek.

Kibir Medeniyeti ve Diyalektik

İnsanlardan önce yüksek zekaya ulaşmış bir hayvan türü olsaydı ve atalarımızı besleseydi, nasıl olurduk? Sokakta dolaşan her hayvanın hayatını kurtarma isteğiniz, iyi yüreklilikten değil; kibirden. Kişileri daha uzun yaşatan sağlık sistemi, bütün bir türü öldürüyor. Doğada rekabet olmasaydı, ne bacaklarınız çıkmaya fırsat bulurdu, ne kollarınız. İnsan, çözümlerinin anlamlarını kavramakta berbat ama çözümler bulmakta çok yetenekli. Zekâ maratonunu en önde tamamlanmış olmasına rağmen; kendisine bir sahip bulmakta hiç zorlanmadı: Kendisi. Şu tüm sistem, insanın kendi evcil hayvanı olmasını sağlayan, yaşayan bir mekanizmadır. “Tanrı öldü, onu biz öldürdük” diyen Nietzsche’nin sözünü tamamlamakta gecikmeyecek insan: “Evrim durdu, onu biz durdurduk.” Tanrı ise; lafa karışmak için izin istemeyecektir: “Ah, lanet olsun! Hesapladığımdan çok önce medeniyete geçtiler. ‘Medeniyet’ dedikleri şeye... Birkaç milyon yıl sabretseler, zekâ düzeyleri evreni çok daha iyi anlayabilecek seviyeye gelebilirdi. Ben de biraz rahat ederdim.” Ama doğru olan nedir? Evrimin sonunu ne belirleyecek? Bu hayvanı evrimleştirsek de mi saklasak; evrimleştirmesek de mi saklasak? Bir soruya doğru yanıtı vermesi beklenen her kişinin, elinde bir bir de kılavuz olması gerekir. Homo Sapiens’in laneti, koyun tabu asası taşıyan çoban beynidir. İnsanın en büyük hatası, kendisini çoban sanmasıdır. Evrenin en güzel yanı, dokusunun insani doğru - yanlış kalıplarının ulaşamayacağı kadar derinde olmasıdır. Anlatılan kısmın özeti: “Proton vardır; ahlak yoktur. Elektron vardır; yanlış yoktur.”

Hümanizm, insancı faşizmdir. Veganizm, aptallıktır. İnsan, hayvansa, hayvanlığını bilmelidir. İnsan, bir hayvan türü olduğunun ayırdına varmadıkça, insan olmayı da beceremeyecek.

İnsan, kendi kendisini evrim alanından dışarı itmiş bir sumo güreşçisidir.

Tüm Duvarlar Pervanedir

‘Yüce Yaratıcı’nın hayal kırıklığından öldüğünü kim biliyor? Tüm o güzel renkleri yarattığını düşünmüştü. Renk diye bir şey yoktur. Kırmızı yoktur. Mavi de. Gökkuşağının tüm o farklı görünen şeritleri, görme reseptörleriniz tarafından farklı algılanıp beyninizce farklı yorumlanan elektromagnetik dalgalardır. Radyo yayını da öyledir. Karşınızdakine hırsla yumruğunuzu savurduğunuzda, suratında patlayan şey de. Et ete değmez. Elektronlar selamlaşır mesela. Hiçbir duvar yeterinde kalın değildir. Hiçbir duvar yeterince var değildir. Koşarak duvarınızın içinden geçmeyi denemenizi tavsiye etmem. Aşırı hızlı bir pervanenin içinden geçemeyeceğiniz gibi; geçemezsiniz. Duvarlar yerinde duramayıp kaynaşan parçacıkların havuzudur. Bunu söylediğim için beni affedin ama; sevgiliniz bir atom yığınıdır.

Worst Trip

İnsan hayata tek hücreli olarak başlar. Anne karnında gelişir. Bir ara kuyruğu bile vardır; görseniz seversiniz. Sonra dışarı çekilir. Ciğerine dolan ilk havayla ağlamaya başlar. İnsan, DNA’nın sonsuz yaşamını garanti altına almak amacıyla gelişmiş araçlardan yalnızca biridir. Kendisinde olmayan her şeyi ‘yüce’ saymasıyla ve tüm doğal özelliklerini ‘günah’ olarak nitelemesiyle tanınır. Hayvan olmaktan utanan tek hayvandır ayrıca. Yere döküldükten bir süre sonra buharlaşan alkol misali, insan, dünya üzerinde kısa sürede çürüyen organik bir maddedir. Düzensizlikten gelip düzensizliğe gider. Böyledir. Tüm bunlar olurken, hayatına bir anlam yükleyebilmek için elinden gelen tüm çabayı göstermektedir. Belki bilmiyorsunuzdur ama bazı şeyler yoktur ve gerçekten, imkansız vakit alır; sonsuz vakit.

Hayatın gözlerinizde ağlamanızı engelleyecek kadar basitleşmesinden korkuyorsanız, önlem almanız elzemdir. Yalnızca gözlerinizi kapatın. Bunu yapmak zor olsaydı, dünya çok daha farklı olurdu. Anlamamaya çalışın. Anlamayın. Çünkü paranoid şizofrenler en güzel ağlayanlardır.
