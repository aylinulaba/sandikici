---
title: Spo 1
date: 2026-02-11T14:26:00.000+03:00
---
Alarmını kur leş kokan saatlere ve

Gözlerinde çam yarması hüzünler biriktir.

Soluk soluğa ve kalbe zararlı

Bir sevişme sonrası esansını sür ensene,

Kulak memelerine…

Neşterini bacak aralarında gezdir.

En ağlayan halinle gel bana…

En hüzün kokan yanınla,

En göze batan tarafınla gel yanıma!

Ve en bakire halinle

Gel,

Gel ki,

Acı bir çığlık doğuralım gece çocuklarına armağan…

Kızıla boyalı ve martıya

Ve bir acı çığlık daha!

Dip not düşmek için

Kentin kaldırımlarına…

Vee, mızıka!

Aman yarabbi!

İnsan topluluğu!

Etek altı hareketleri ve kindar topukları…

Ezilir altında sanki

Kent ışıkları.

İnsan topluluğu, insan topluluğu!

Geliyorlar!

Yine yalan-sahte-dolan bir operanın

Provasını yapıyorlar,

Bilet satıyorlar,

Hehehe!

Bize bilet satıyorlar…

Ön koltuktan izliyorum…

Yanımda bira, patates cipsi ve sigara.

Sigara değil o!

Çaktırma, çaktırma işte…

Çaktırma… Hehehe!

İzledikçe gülüyorum.

Ölüyorum yarabbi!

Ölüyorum…

İzledikçe a. hanım basenlerden veriyor mesela…

b. bey dişlerini fırçalıyor.

Beyaz dişleri çamurla kaplanmış gibi adeta!

Sonra c.hanım örneğin;

Sık sık mutfak masraflarından kısıyor sahnede.

Bu şu kadını kaldırmalı acilen!

d. bey iyi patron.

c’nin maaşına sık sık zam yapıyor.

c de onun yanına çocuklarını götürüyor.

Öpsünler elini diye… Hehehe!

Bilmiyor ki bay d. her gece sübyan oğlanları götürüyor…

Sonra birden e. geliyor…

Üstüne kar gibi geliyor kül taneleri…

Evet evet!

İri iri kül taneleri…

Seyirci gülme komasında.

Bir başlıyor alkışlamaya…

Bütün oyuncular gülüyor.

Ağlayan kimse yok!

Kız erken selam veriyor, rol bitti…

Hehehe! Güle güle çıkıyor sahneden,

Koşuyor kelebek gibi…

Ve giriyor kulise,

Kendini asmak için

Gizlice…

Mızıka susar…

Haydi, alarmını kur leş kokan saatlere,

Uyanmak için, sevmek için beni…

Sev beni ve

Sev

İnce ince,

Usulca…

Süzülen çiçekler gibi,

Narin parmaklarının ucuyla…

Islak dudaklarım

Batsın göğüs uçlarına,

Kasıklarına, topuklarına…

Birden bire kente küller yağsın,

Hani

Sağanak altında

Koşuşturan gri kuklalar

Ve itfaiye hortumlarıyla

Nereden geldiği belli olmayan yangını arıyorlar…

Küller yağan kentinde,

Martılar, kediler, dalgalar, kuklalar, ben…

Göğsümü kes haydi!

Yak beni, haydi…

E, haydi!

Öldür beni bir daha ve bir daha! Bir daha…

Öldür ki beni,

Yeniden yazabileyim senin hikayeni…
