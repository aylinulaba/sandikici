---
title: NEB
date: 2026-02-12T19:44:00.000+03:00
---
Parlak siyah bir ağaç görüyorum. Güneş tutulmasındaki ay gibi, ışık sızıyor her yanından. Ormanı alacakaranlığa boğuyor. Çimenler sarsılıyor rüzgârda. Gezegenin üzerinde var olan tek şey bu orman. Güney kutup noktasında duruyor ağaç, ormanı bir arada tutuyor. Gezegenin yörüngesinde bir tren dönüyor. Her bir penceresinden bir el sallanıyor. Çürümüş eller.

Silahımın horozunu çekiyorum, ağaca yaklaşırken. Milyonlarca dalı var, tek bir sonsuza yakın uzun yılan, her bir dalı sarıyor. Bazen bir yaprak kopuyor, bir an için parıldıyor altın renginde, ardından varlık sahasından siliniyor. Ağacın adı Neb ve kökleri gezegenin çekirdeğine uzanıyor. Kopan her yaprağın ardında bıraktığı boşluktan lavlar fışkırıyor. Yılan derisinden diktiğim şemsiyemi açıyorum.

Ayaklarımın altındaki toprak cam kırıklarından yapılmış. Ağacın altı adım yakınına ilerliyorum, yer sarsılıyor. Camlar parlak siyah. Birbirlerinin etrafından kayarak sürekli yer değiştiriyorlar, ilerleyemiyorum. Günler geçiyor. Aylar geçiyor. Tren başımın üstünde bir milyar sefer yapıyor. Her seferinde bir vagon kadar uzuyor. Bir vagon, üç pencere; üç pencere fazladan üç yeni çürük el demek, sallanan. Göğe bakıyorum, karanlık. Kafam karışıyor. Buraya nasıl geldiğimi bilmiyorum. Burası neresi? Nedenini bilmeden gökyüzünde bir şey görmeyi bekliyorum. Büyük bir şey. Yok olmadan önce yaprağın bana hatırlattığı bir şey, altın renginde. Silahımın kabzasıyla başımı kaşıyorum. Ben bu treni biliyorum. İçindeydim bir zamanlar, yoksa orada mıyım hala? Yerden binlerce parça cam yükselip bir araya geliyor. Önümde bir pencere yaratıyorlar. Yer sarsılıyor ve koltuklar, ampulsüz lambalar! Tren siyah, tenim beyaz, elim kırmızının en parlak tonunda kanıyor. Çürük elim. Vagonda iki kişi daha var. Tanrım! Ben de çirkin miyim onlar kadar! Saçları seyrelmiş, kemikleri beyaza boyanmış, deriden torbalara geçirilmiş gibi görünen canavarlar. Dudakları yok. Beni fark etmiyorlar bile. Pencereden dışarıya bakıyorlar. El sallıyorlar!

Pencereden dışarıya bakıyorum. Ama.. ama!

Tanrım, ne kadar çok gezegen var! Ne kadar karanlıklar ve aşağıda görüyorum kendimi. Siyah vagonda, bembeyaz parlayan elimden akan parlak kırmızı kanla aynı renkte lavlar fışkırıyor dallardan, yılan derisi şemsiyemden kayıp etrafıma dökülüyorlar. Ağaca ilerlemeye çalışıyorum. Nasıl aynı anda hem orada, hem burada olabiliyorum? Peki ya diğer karanlık gezegenler? Bir saniye içinde katrilyonlarca gezegenin yörüngesinde dolaşıyoruz. Hepsi karanlık, kendimi gördüğüm hariç. Sanki sinemadayım. Saniyede bir parlak kare vuruyor yüzüme, saniyeler arka arkaya geliyor, resimler hareketleniyor… Herkes beni mi izliyor?

Yerimden kalkıyorum. Bir bacağımın dizden aşağısı yok. Bağırsaklarım karnımdaki yarıktan aşağıya sarkıyor. En yakın koltuğa geçip vagon arkadaşımı selamlıyorum. “Defol!” diyor. “Seni görürse, hepimizi cezalandırır!” Penceresinden dışarıya bakıyorum. Buradan, farklı bir gezegen aydınlık görünüyor ve yüzeyinde yanına oturduğum vagon arkadaşıma ait olduğunu düşündüğüm bir beden var. Çürüksüz. Benim aşağıda bedenimden çok daha farklı davranıyor. Ağaçtan mümkün olduğunca uzakta, lavla mı yoksa kanla mı beslendiğini bilmediğim siyah nergislerle çevrili, lavla mı yoksa kanla mı dolu olduğunu bilmediğim bir gölde kendisini seyrediyor. Aşağıdaki o, göle bakarken; yukarıdaki o, aşağıdaki o’na bakarken gülümsüyor. Her gülümseyişinde biraz daha çirkinleşiyor ve nergisler biraz daha büyüyor, gezegeni biraz daha küçülüyor.

Ben hala vagon arkadaşımın penceresinden bakarken aşağıya, bu kez katrilyonlarca gezegenin her birinde karanlıktan daha siyah parıldayan bir nesne görüyoruz. Trene doğru yükseliyor, aynı anda, her bir gerçeklikten. Hızla içeriye dalıyor pencereden. Yılan! “Ssen derssssini almaz mısssın!” diye tıslıyor bana. Elimi ısırıp kendi koltuğuma sürüklüyor beni, sağlam bacağımın da dizden aşağısını kemirerek yutuyor. Parlak kırmızı gözlerle bakıyor bir an için, gözlerime, sonra hızla trenden ayrılıyor.

Sanki düzenli olarak hafızam siliniyor ve sanki başı belirsiz ama kesinlikle çok uzak bir zamandan beri çekiyorum bu işkenceyi. Vagon arkadaşlarım kendilerine el sallıyorlar. Gülümsüyor ve çirkinleşiyorlar. Ne zaman bir tanesi gülümserken kendi içine çöküp bayat bir tohuma dönüşse, yılan onu alıp bir başka vagona ekiyor.

Pencereye kafamı vuruyorum. Çatlıyor. Tüm vagon sarsılıyor. Belki tüm trenler. Çatlak pencereden dışarıya bakıyorum. Küçücük kalmış karanlık gezegenler görüyorum. Yılan onları alıp uzayın başka bir boyutuna ekiyor. Kafamı tekrar vuruyorum. Cam daha fazla çatlıyor. Tüm gezegenler aynı anda sarsılıyor. Yılan yaklaşıyor. Kafamı üçüncü kez vuruyorum. Cam patlıyor. Cam kırıkları fırtınada uçuşuyor. Bir an için yılanı görüyorum, bana yaklaşırken ve bana bakarken. Sonra her bir cam parçası yere düşüyor. Bacaklarımı yeniden hissediyorum. Ağaç karşımda, yılan bana bakıyor. Silahımı kafasına doğrultuyorum. “İtaat et,” diyorum.

“O ssssilahı,” diyor, “kim verdi ssssanıyorssun eline?” Başımı öne eğiyorum. Kafasını yaklaştırıyor, burnumu yalıyor çatallı diliyle. “Ruhunun bir uzzvunu daha yemek için sssabırssızlanıyorum.” Yılana ateş ediyorum. Başımın üstünde sürekli dönen trenin her bir vagonundan çığlık sesleri yükseliyor ve trenin altından kan yağıyor. “Burassı,” diyor, “benim dünyam. Hepinizzden önce ben düştüm buraya, hepiniz çocuklarımssıznızzz benim!” Yılana tekrar ateş ediyorum, vagonlardan daha fazla çığlık yükseliyor, gezegenim daralıyor. Yukarıdan izlerken kendi bedenimi, sırıttığımı hissedebiliyorum ve çirkinleştiğimi.

“Sssssana bildiğin her şeyi ben öğrettim..” diyor; “Bildiğin hiçbir sssavunma ya da ssaldırı yöntemi sssseni benden ve sssonsuzz işkenceden kurtaramazz. Kendini durmadan izlediğin o pencereyi ben yarattım.”

“Şemsiye..” diyorum, “Senin döktüğün derilerden diktim onu, lavlarından koruyor beni.” Kahkaha atıyor yılan; “Benim olan her şey yalnızzzca beni korur,” diyor.

Bir yaprak daha düşüyor ağaçtan. Altın gibi parlıyor. Bana, unuttuğum bir şeyi hatırlatıyor. Bildiğim her şeyin örttüğü bir gerçeği. Bu fırtınalı ve karanlık yerin aksine sıcak ve parlak olan bir şeyi. Silahımın horozunu çekiyorum. Yılan gülüyor. Şemsiyeyi atıyorum. Lav damlacıkları bedenimde düştüğü yerleri çözüp eritiyor. Yılan artık gülmüyor. Gezegenim büyüyor. Silahımı boşalan sol avcuma dayayıp ateşliyorum. Avucumda açılan deliğin içinden bakıyorum. Çok parlak bir şey görüyorum. Altın gibi. Aslında altına benzeyen bir başka şey gibi ama ne olduğunu hatırlayamıyorum. Yılan sinirleniyor. Çimenler şiddetle sarsılıyor. “Devam et! Devam et çünkü döndüğünde trene, ssssonsssuzza dek paramparça ve iğrenç bedenini izzzzzzleyecekssin!”

“Trene dönmeyeceğim,” diyorum. Ayakkabılarımı çıkartıyor ve parlak siyah camların üzerinde yalın ayak yürümeye başlıyorum. Tabanlarım kanıyor ama bu kez ilerleyebiliyorum. “Dur,” diyor yılan; “öleceksssin!” Hiçbir şey öğrenmeden önce bildiğim şeyleri hatırlıyorum. Bir meyve ve bir ısırık. Bilgi, zihnimi örtmeden önce bildiğim her şeyi hatırlıyorum, zehirli kan yahut lav sızdıkça ayak tabanlarımdan, avucumdaki delikten ya da lavın bedenimi erittiği yerlerden. Yılanın bana zarar vermeyeceğini nasılsa biliyorum. Beni ısırmayacağını, ruhuma yaptığı gibi bedenime şiddet uygulayamayacağını biliyorum. Yılanın gözlerindeki çaresizliği görüyorum. Bir adım daha atıyorum. Başım dönüyor. Hafifliyorum. Midem bulanıyor ve kim bilir ne zaman yediğim bir meyve, zaman geriye doğru akıyormuşçasına içimde saf haline bürünüp ağzımdan çıkıyor, yükselerek ağacın bir dalına kenetleniyor.

Artık yılanı görmüyorum. Trenin gökyüzünde çıkarttığı gürültüyü duymuyorum. Ağaca dokunuyorum. Ağaç ortadan yarılıyor, kabuğunda bir kapı ortaya çıkıyor ve yavaşça açılıyor. Parlak bir ışık taşıyor dışarıya, yerdeki siyah camlardan yansıyarak siyah çimenleri tutuşturuyor. Kapı tamamen açıldığında, ağacın içine yerleştirilmiş çarmıhı görüyorum. Ayaklarımı üst üste koyarak ateş ediyor ve tek seferde iki ayağımın da ortasına birer delik açıyorum. Sonra sağ avuç içimi deliyorum. Sol avucumdan taşan altın renkli parlak ışık, çarmıhın sol kolunu avucuma yapıştırıyor. Çarmıha çekiliyor ve mermi yaralarımdan ona kenetleniyorum. Kapı kapanıyor. Ağacın gezegenin merkezinden içtiği lavlar yükselerek kabuğunun içini dolduruyor ve beni eritiyor.

Sonra filmin tüm kareleri üst üste biniyor. Birbirlerine paralel tüm gerçeklikler, birbirinin kopyası tüm gezegenler rezonansa girerek birbirinin içine düşüyor, tek bir merkezde toplanıyorlar. Değersiz metaller iç içe geçerek altına dönüşüyorlar. Gelecekten gelen sonsuz bir ışık o merkezde toplanıp sönüyor. İçeriye doğru patlıyorum. Nerede olduğumu ya da kim olduğumu söyleyemem. O merkezdeki her şey benim. Ayrı bir ben değilim, Ben, Ben’im. Sonra başlangıca dönüyorum. Bir an için sonsuz bir huzur her yanı kaplıyor. Var olan her şey birleşip bir hiçi tamamlıyor. Sonra ışık oluyor ve her şey yeniden başlıyor. Dağılıyorum. Paramparça oluyorum. İyi ya da kötü olan ya da böyle denen her şeyi ben yaratıyorum. Ruhumun en karanlık bölümü önce düşüyor ve maddeleşiyor. Bir yılan gibi kıvrılıp varış noktası sonsuz uzaklıkta bir tren gibi son hızla tepeden aşağıya iniyor. Çocuklarım oluyor. Çocuklarım birbirlerini seviyor ve birbirlerini öldürüyorlar ama ben hiçbirini bir diğerinden daha az sevmiyorum.

Sonra gözlerim kararıyor ve düşmeye başlıyorum. Yer sarsılıyor, yılanın midesinde tepeden aşağıya hızla iniyorum. Küçüldüğümü ve eksildiğimi hissediyorum. Bir karabasan karnımın üstünde tepinmiş gibi.. karnım şiddetle ağrıyor. O an acı, sanki çok uzaklarda kalmış bir şey gibi geliyor ama işte, yine burada. Gürültüler yeniden başlıyor. Yerin sarsıntısı artıyor. Gözlerimi açıyorum. Karşımda bir çatallı dil görüyorum. Çığlık atıyorum. “Eh..” diyor çatallı dil; “Halbuki sssizze açıklamıştım dilimdeki problemi. Küçükken geçirdiğim bir kazzzzza, hatırladınızzz mı?” Şapşal şapşal bakıyorum karşımda dikilen, dili ortadan yarık adama. “Merak etmeyin, ssssizze kızzzzzamam, ne dilim sssizzi korkuttuğu için ne de hikayemi unuttuğunuzz için. Tanrı biliyor ya, dilim bazzzzen beni bile korkutuyor hala ve sssiz ölümden döndünüzzzzz hanımefendi, elmanızzdan aldığınızzzzz yudum boğazzınızzzzza takılmış, karnınızza ssssssımsssıkı basssstırmam gerekti onu çıkarabilmek için. Neysssssse, dinlenin artık birazzzz.” Yüzümü ovuşturuyorum. Dışarıda yalnızca ağaçlar var, gece olmuş. Belki de sabaha karşı. Küçük bir çocuk ağaçlara el sallıyor ve çok çirkin sırıtıyor. Yarık dilli kondüktör, sağ ön çaprazımda oturan adamla konuşuyor: “Eşinizzz çok ssssıkıntılı bir zamanda doğum yaptı, neysse ki arka vagonda çok başarılı bir doktor yolculuk ediyormuş. Şimdi eşinizzzzi görmeye gidebilirsssiniz.” Gülüyor ve şöyle devam ediyor: “Ssssanırım bir vagon daha eklememizz gerekecek, çünkü üçüzlerinizzz oldu! Bu kadar yerimizzz var mı bilmem…”

Yanımdaki koltukta güzel bir bayan, el aynasından kendi yüzünü inceliyor. Hala kafam yerinde değil. Muhtemelen tıkandığım sırada yere düşürdüğüm kitaba bakıyorum:

‘Simyacılar maddeyle ruhun birbirinden bağımsız ‘şey’ler olduğuna inanmışlardı, biri için geçerli olan, diğeri için de geçerli olmalıydı. Değersiz metalleri altına dönüştürecek filozof taşının bir diğer anlamı; değersiz ruhları, benliğini feda edip tanrısallaşan ruhlara dönüştürecek yolları tespit etme arayışıydı. Kabala’nın Hayat Ağacı’nda feda edilen ruhları simgeleyen küre ‘Tiferet’in simgesi Güneş’tir. Tiferet, yaratılış esnasında, yani yukarıdan aşağıya inilirken Tanrı’nın mükemmelliğini feda edip parçalandığı yeri; ruhsal anlamda yükselirken ise, kişinin benliğini ve bedensel bütünlüğünü feda edip Tanrı’yla bir olma yolunda aşması gereken adımı gösterir. Bu bağlamda kimi ezoteristler, Tiferet’in yukarıdan aşağıya inerken Adem’i, aşağıdan yukarıya çıkarken İsa’yı işaret ettiğini söylerler.‘

Hiç ders almamış gibi, az kalsın boğulmama neden olan elmadan bir ısırık daha alıyorum. Rüyanın etkisi hafifliyor artık, görüntüler silikleşiyor. Dağların arkasından Güneş doğmaya başlıyor ve aklımda, açık sayfanın sonunda yer alan, Zümrüt Tablet’ten alınan söz yankılanıyor:

“Bedeni çöz, ruhu pıhtılaştır.“
