---
title: Güzel Olan Her Şeyi Güzel Yapan O Şey
date: 2026-02-12T19:31:00.000+03:00
---
Yalnızsanız ya intihar edersiniz ya da yaratırsınız. Toplum sizi her iki durumda da anlamaz.

Onları neden öldürüp parçaladığımı sordular. Güzel olan her şeyi güzel yapan o şeyi aradığımı söyledim. Bu yüzden şimdi buradayım. Bilime hiç saygıları yok. Reziller. Dedim ki; “Doktor, BEN DELİ DE-Ğİ-LİM!” Dedi ki, deliler deli olduklarını kabul etmezler. Ben de sustum. Bunu ne zaman söylesem aynı cevabı veriyor ve ben de susuyorum ama bu kez değil. Yeni bir cevap buldum. Bu kez öyle olmayacak. Hem öyle güzellerdi ki. Öyle. Onlara yüce bir amaç uğruna öleceklerini söyledim. Bana küfrettiler. Sonra ağladılar. Sonra yalvardılar. Sonra yine küfrettiler! Bağırdılar. Ben bu davranışları hak edecek ne yaptım? İnsanları hiç anlamıyorum. Hiç.

Bakın. Duvarlar hiç yıkılmayacak gibi dikiliyorlar. Çocuklar ölmeyecek gibi büyüyorlar. Tanrı bile batıramaz denen gemiler batıyor. ‘Ben ölümsüzüm’ diyen tanrılar bir bir yitiyorlar. Bunlar kötü zamanlar değil, hayır. Çünkü iyi zamanları bilmiyoruz. Öyle şeyler görmedik. Kanun bu. Hiç kimse kaybetmezse, hiç kimse kazanamaz. Aslında ben… Neyse. Ne diyordum? Hah! Eğer bir bok yeterince büyükse, ona hayat diyebilirsiniz. Ben bir hükümet projesiyim, siz de öylesiniz.

“Bana tavşan getirin bari” dedim. “Çok yalnızım,” dedim. ‘Olmaz,’ dediler. Hastaneye tavşan sokamazlarmış. Ben de içinden tavşan çıkan şapka istedim, bu salak şapkayı elime tutuşturdular. Geri zekâlılar! Yüz bin kere denedim, bu şapkanın içinden tavşan çıkmıyor. Hep aynı sahtekârlık. Mesela insanlara diyorlar ki, yeni bir sistem icat ettik; adı da demokrasi. Artık hepiniz eşitsiniz. O deliler de seviniyor. Hayır, bilmediğim konuda konuşacak kadar deli değilim. Denedim de, biliyorum. Baktım, ertesi gün her şey aynı. Cahil yine cahil. Aptal yine aptal. Çirkin hep çirkin. Hele güzel ve iyi olanlar yok mu! Aslında eskiden daha fazlalardı ama ben birkaç tanesini bozdum sanırım. Bilim için. Güzel olan her şeyi güzel yapan o şeyi bulabilseydim, bulmama fırsat verselerdi, güzel olan her şeyi yapan o şeyli meyve suları, yüz kremleri, duş başlıkları ve siyasi partiler üretebilirdim. Böylece dünya daha güzel bir yer olurdu. Geri kafalılar. Gerzekler. Ne desem az.

Kendimden nefret etmek için o kadar çok sebebim var ki, kendime hayranım. Şu diğer insanlar, hani gösteriş meraklısı olanlar, kendilerini en baştan tasarlamaya çalışıyorlar. Sanırsınız ki, hepsi birer tanrı ama kontrol ettim. Değiller! Aptalların içinde en çok konuşan aptal dahi ilan edilebilir. Çok normal ama ben görüntüsünün ve hareketlerinin ne kadar yapay durduklarını fark edebilecek kadar deliyim. Adama tokat attığımda, cehennemi boylamadığına göre, adamın tanrı olmadığını da anlamış bulunuyoruz. Yine de bu boka gidilen yolun ne kadar tehlikeli olduğunu belirtmekte yarar var. Eğer çok yetenekli bir oyuncuysanız, bir süre sonra gördüğünüz şeye dönüşürsünüz. Daha doğrusu, gördüğünüz şeyin siz olduğunu sanırsınız. Bana ‘yarım akıllı’ diyorlar. Ben yarım akılla bu bedene bu kadar zor sığıyorsam, iki farklı kişinin bir bedene sığmaya çalışması ölümcül olabilir. Sonra demedin demeyin diye diyorum. Diğer yandan bir de şey var: Olmadığınız bir şey gibi görünmemeye çabalamak, olduğunuz gibi görünmenize neden olur. Bunu da not alın.

Doktor da geldi.

Kiminle konuşuyorsun sen?

Kiminle konuşacağım! Tavşanım bile yok. Kendine kendime konuşuyorum.

Güzel.

Nesi güzel? Tavşanım olsa, en azından dinliyor taklidi yapabilirdi.

İnsanlar da aynı şeyi yapıyorlar zaten. Bu arada çok önemli bir şey söylemem lazım.

Söyle.

BEN DELİ DEĞİLİM.

Deliler deli olduklarını kabul etmezler.

Sen deli misin, doktor?

Değilim elbette.

Deliler deli olduklarını kabul etmezler, doktor.
