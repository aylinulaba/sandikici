---
title: Obsesif Kompulsif
date: 2026-02-13T16:38:00.000+03:00
---
Bugün bir gözüm diğerinden daha küçük, birkaç milim.

03:27\
Çıkartmama gerek var mı ayakkabılarımı? Paspasa bol bol sildim de girdim. Bilemezsin en uygun hızı, ben soyacağım seni. Del ciğerlerimi, var kalbime. Aşındırdığın kadar tenimi, seninim ve benimsin, ısırdığım kadar dudaklarını. Sen git, ben burada beklerim. Duşa ben her zaman en son girerim. Çok kurulanma, geldiğinde tenindeki damlaları görebilmeliyim.

07:40\
Sokaklar boşken güzeldir, evet. Güneş yeni yeni doğmalı ve dinmiş bir yağmur olmalı. Böylece her yer ozon kokmalıdır. Tüm boş otobüs durakları, bana hayatı hatırlatır. Durak harici durmak yasaktır o yolda ve seyahat eder tüm yolcular, tek ve son durağa. Acil çıkış olmaz, üçüncü sınıf otobüslerde, aramayın boşuna. Yolcu olduğum kadar, bir yolum da, tek yönlü ve bir kapıyım, yalnızca dışarı açılan, utanan, üstündeki ‘itiniz-çekiniz’ yazısından. Yine eksik çıkarılmış çöpler, unutmuş insanlar en büyük çöplerini, kendilerini. Yeri mi şimdi, yerin kulağı var demenin? Ağzı ve dişleri olmayan yollarda yürürken görülmedim.

10:34\
Terk ettim bu gece kendimi ve dedim ki; bir başkası var. İtiraf edemedim, ruhumu dövize çevirdiğimi ve ani bir dalgalanmada kaybettiğimi, tüm birikimimi. Aşktan bahsetmek istedim, çocukça ve umutla. Yapamadım. Susmaz kılıç, kınına girmeden; benim ki de o hesap. Ben, çocuğum olsa, ona bile ‘bizim eve asla hırsız girmez’ diyemem. Pastörizedir aşklar, kokar, bekletilmemeli fazla, açıldıktan sonra. Gökadalar gibidir insanlar, birbirinden uzaklaşan. Yol almak gerekir, aşk, kızıla kaymaya başladığında. Bedenim aklımı, bir yeni gelinin kocasını yatağa çağırır gibi çağırıyor, uyumaya. Her zaman, yatarken, yastığın soğuk tarafını çeviririm.

13:25\
Bir kâbus gördüm yine, rahat ettim böylece, birkaç saniye. Çift dilli, beş gözlü yaratıklar, insanlardan daha masum ve daha sevimli. Kahretsin! Saat yönünde kaç kez çevirdim kalemi? Hatırlamadan yapamam tersini! Hay aksi! Duvardaki balta düşer mi, saplanır mı bacağıma? Kontrol ediyorum, emin oluyorum kilitlendiğinden kapıyı. Uzaklaşıyorum, nefes al, bir, iki, evet. Milyon çocuk doğurur her gece, milyon karakter, bilerek yarattığım şizofreni, hamile kalır her biri benden, yenilerini doğururlar. Korunmamalı insan sevişirken düşünceleriyle ve korkmamalı fikirlerle ensest ilişkilerden.

13:59\
Hevesle mor lambalara uçuyor, çarpıp yanıyor sinekler. Bir çocuk tokat yiyor, sebebi, annesinin eteğini çekmesi. Bir kız çıkıyor mağazadan, yüzü gülüyor, bembeyaz elbisesinin içinde, ardından çamur sıçratıyor bir araba üstüne. Hayatta kalmaya çabalayan adamın tek para kapısı, tartısı tekmeleniyor, geçen gençlerce. Dünya güzel mi? Baksana, güzel elbet. Yaşıyoruz bir şelalenin üstünde, kovalanmadan da kaçarım. Ah, inanın dostlar, ben bu dünyayı yaratan tanrıya acırım. Neden fısıldıyorlar? Gülümsemiyorlar, bariz gülüyorlar. Bana mı?

18:04\
Cebimde, geçen gün bozdurduklarımdan kalan birkaç mutluluk vardı, onlarla da çerez aldım. Karalamalarla dolu bir kâğıda, sigara sardım. Erir gider sandım sorunlar, yandıkça sorular ve geciktirici sürdüm, bileklerime sürttüğüm jilete. Çok bulanık görünse de, insanın öleceği, doğumundan bellidir, gerek yok abartmaya, vedalaşmaya. Saat, ölümle ön sevişme saatidir. Tem damlar kadrandan, kanla birlikte ve kanla karışık yağmur bekler, meteorolojisi, iklimimin. Derin bir duman çeker, yüzümü göğe çevirir ve şöyle söylerim; sevap verme bana, cevap ver.

Bugün bir gözüm diğerinden daha küçük, birkaç milim.
