---
title: İsa Milattan Önce Doğmuştur
date: 2026-02-11T14:51:00.000+03:00
---
Belki asfalt dökmek unutulmuş yollar kadar doğaldı işe yaramazlıklara.

Boğulana dek, birkaç kez batıp çıkmışlardı;

Yaşam dediler suyun üstüne, pek sevdiler onu,

Ad güzelliğinin yüzü suyu hürmetine…

Ben seni özledim;

O, bu, şu sesi yükseltti:

Monarşiye teslim memleketlerin cumhurbaşkanları televizyonlarda konuştu.

Burada cevpları ben veririm.

Yıldızlar parladıkça, patlamaya yaklaşıyorlar,

Esamelerinin okunmamasına yanaşmıyorlardı.

Pazarlık yok, her şey geliş fiyatına…

Normal olundu.

Başlamadan bitenler de var,

Yalnızca olmuyorlar. Böyle bu.

Benden ayrı kalmak, hasta ediyorsa seni, öperim, geçer.

Tepkisizlikle cebelleşme hakkımızın elimizden alınmasına tepkiliydik önceleri.

Cümle, alemdi.

Kurmamak, hayra alametti,

‘Evet’i seçen azınlığımız.

Yasa çıkartanımız, tanıyanımız olmadı

Ama biz tanıştık.

“İnsan, elektrik tasarruflu, yoğuşmalı bir klimadır.”

Bu yalana denk birkaç doğru duymuş olmalıyız.

Annesi belli olmayan çocukları,

‘Rastlantı’ diye hitap ederek aşağılamaktan suçlu bulunmaya her ramak kaldığında,

İzimizi kaybettirecek bir rüzgar çıkartacak;

En şık arabayı takip ettirecek bir taksi imal edecek kadar yetenekliydik.

Kimisi ihmal oldu;

Biz ise,

Sebepleri bilmesek de, sonuçları sevebilmeye muktedir.

İnsan amaç değil, anaçtır.

Çabalar o kadar gecikti ki, vakit, bir başka günün erken saatleri…

Haksız kazanç elde edemeyecek kadar haklıyız davamızda.

Bu, seni su ısındığında çağırmam kadar katkısız.

Katıksız yemeye alıştırdık bir diğerimizi.

Sıfırın halkası, içinden geçelim diyedir. Söz’üm sana!

Kadere inanmak ya da inanmamak, kaderin bir parçasıdır.

Kendi çığlığını bastırmak adına suskun,

Kendi varlığını kanıtlama arzusu, tanrılarınki kadar yüksek,

Onlarınki kadar başarısız nesle aşinayız.

Popülasyonun, bir aşınmadan diğerine taşınmada teptiği yolların dili olsa yanacak…

İşsizlik maaşıyla iş kurdu her bir din.

Genital bölge planlama masasınca reddedilmiş projeler,

Her şeyi değiştirebilirdi aslında;

Yatağın ters yanında sevişebilmek, ters köşe edilmek,

Erdişil bir ibadet olarak…

Rüya tabirleri caizse, yan gelip yatalım.

Ha değilse eğer, işimize bakalım.

Fazla mesaisiz tüm çalışma saatleri part-time’dır.

Kendi sempatizanını katletmekten aciz her partizan, özentidir.

Aceleci bir cinayet işlensin ellerimizle, bizden habersiz.

İğne oyalansın…

Gidip gelmelerimiz boşalmak değil, dolmak için.

Bir pazar gecesi gel ki bana, tüm pazartesi randevuların iptal olsun.

Ben seni severim, senin için açılır.

Yüz nakli, insanlık namına mekruhtur.

Sen,

Kaşıklamaya başla, kaşığını tabağına vuracağına,

Yemeği o zaman göreceksin.

Kes, gönder burnunu, göz korkut, fidye iste!

Ters şeride geç, karşılamaya geleceğim.

Şekilden şekile girmekte değil, şekli aşmakta marifet.

“Sevişirken kahkaha atabilenleriz. Hoşgeldik! Giriş işlemleri başlasın.”
