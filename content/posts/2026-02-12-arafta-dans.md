---
title: Arafta Dans
date: 2026-02-12T19:51:00.000+03:00
---
Gökyüzündeki tüm bulutlar söz birliği etmişçesine, bir örümceğin bacaklarının kirli kayayı kavradığı gibi kavramıştı Barallus’u. Yağmur, kendisini yollamaya çalışan bulutlara kafa tutuyor, bu lanetli şehre inmemek için yalvarıyordu adeta. Yıldırımlar, belki de ateşle yoğrulup ışıkla bilendiklerinden beri ilk defa bu kadar kuvvetle boşaltıyorlardı elektriklerini Barallus’a. Rüzgâr, şiddetini arduaz çatılardan, aka çınarlardan esirgemek bir yana, gövde gösterisi yapıyordu hırçın toprağa. Dalgalar kendi aralarında yarışır gibi Barallus kıyılarına, sadık başlarını vurmakla meşgullerdi. Doğa Ana kızmıştı ve bunda en büyük pay muasır Mistik Rahiplere aitti.

Mistik oda, tüm ihtişamıyla parlıyordu fakat bu ışığın bile söndürmekte zorlandığı karanlık, kaderleri olan halkın, çaresiz çığlıklarına bakıp kahkahalar atıyordu. Yuvarlak bir kürenin tavan kısmında gibiydiler. Duvar, zemin ve tavan tamamen camlardan yapılmıştı. Masa, bulutlardan çalınan şimşeklerle dizayn edilmiş, sandalyeler, üstlerinden duman çıkan alev kayalarından yontulmuştu. Mistik odanın, güneş kadar sıcak, buzullar kadar soğuk ve kaynayan lavlar kadar dehşetli kapıları açılırken, eflatun masanın üstünde parşömenlerden, kitaplardan başka bir şey yoktu.

Kırışık yüzleri, buruşmuş elleri, kederli gözleri ve öfkeyle saçılan sözleriyle içeri girdiler birer birer. Her birinin yüzünde muğlâk bir keder vardı. O heybetli görünümlerinin altında, düşünceleri paspal ve mücrimdi. Üstlerinde kumaşı ateş, ipliği toprak olan cübbeleri vardı. Hepsi şapkalarını başlarına geçirmiş, artık sararmaya yüz tutmuş saçlarını gizliyorlardı. Ayaklarında karayılan derilerinden yapılmış ayakkabıları, her adım atıldığında, odanın tıslama sesleriyle yankılanmasına sebep oluyordu. İçinden, lekeli kanların geçtiği mavi damarların aşırı belirgin ve şiş durduğu uzun, geniş ellerini masaya koydular sırayla. Tırnaklarını bir köpeğin tırnaklarından ayırt etmek neredeyse imkânsızdı. Dudakları bir zemheriden geçilmiş kadar beyaz, burunları da birer kemik yığını gibiydi.

Eflatun masanın en ucunda oturan ve bu loş ruhlu ihtiyarların başında olduğu açıkça belli olan, kıpkırmızı dişlerini göstererek konuştu: “Her biriniz,” dedi kükreyerek, “bu duruma nasıl geldiğimizi bilirsiniz. Sözlerinizi dikkatle seçin, artık duyulmadığınız yer kalmadı.” Söylediği her kelimede, cam oda renkten renge giriyordu. “Ben,” dedi, sağında oturan ihtiyar; “bu nefreti berzahlara taşıyacak kudretin, ellerimizin altında olduğunu bilirim.” Diğer ihtiyarların yüzünden anlaşıldığına göre, sözleri sıradan ve sıkıcıydı.

Tekrar söz aldı baş koltuğun sahibi. Bu esnada titreyen cam odada, yer yer patlamıştı duvarlar.

“Fevkinize bir bakın hele, ne görürsünüz?” dedi gözlerini başına getirip gökyüzünü izlerken.

Tüm ihtiyarlar kafalarını yukarı kaldırdılar. Camların ötesinde, bir çift göz kendilerine bakmaktaydı kara bulutların arasından. Tedirgin oldular yaşlı adamlar, birer birer koltuklarından kalkıp öfkeyle duvarlara yaslandılar.

O sırada yer çatladı, gök sallandı. Kara bulutlardan oluşmuş, muazzam bir el gelip avucunu cam kubbenin üzerine yerleştirdi. Şimşekten gözlerini yakınlaştırıp kubbenin dibine kadar vardı.

Konuştuğunda tüm Barallus’u sanki kollar arasında sallanıyormuş gibi bir titreme aldı.

“Sizler görmez misiniz kudretimi? Günlerce sınamanıza sebep neydi asaletimi? Şimdi siz söyleyin, sizleri köpeklerin karnınızı yiyeceği, aslanların kollarınızı parçalayacağı alev gölleriyle süslediğim, lavlardan dağlarla gözetlediğim derin çukurlara göndermemem için sebep ne?”

İhtiyarlar ellerini açtılar O’na doğru.

“Seni, bunu yapmaktan alıkoyan nedir?” dediler hep bir ağızdan. Karanlık avuçlarını kaldırdıkları zaman göğe, bir çığlık koptu altı yerden.

Homurdanarak geri çekildiğinde;

“Bu savaşı siz başlattınız,” dedi ve göklerin zemin olduğu, kudretli tahtına geri çekildi.

Mistik Rahipler, birer birer odadan çıkarken, son yapılan ayini düşünüyorlardı ister istemez. Altısının birden aklına altı fikir geldi. Altı dünyaya haber göndererek, altı Tanrı ile savaşmak için altı savaşçı istediler.

Düşüncelerini yolladıkları an yoz dünyalara, maruf krallar, gözleri oyulmuş sırtlanların üstlerinde geliyorlardı Barallus’a. Her birinin boyu altmış insan boyunda, kollarında farklı farklı silah ve gözlerinde altı farklı isyan vardı. Zırhları sisten, derileri dumandandı. Gözleri yoktu hiçbirinin ve hiçbiri konuşmazdı. Altı başlı kuşları vardı -ki onlara Zemmar denirdi. Zemmarlar, Tanrının köpeklerinin derisinden yaratılmış, gagaları Tanrının kılıçlarıyla donatılmıştı.

Birinci kral zümrüt ellerinde yılandan palalar taşıyordu. İkinci kralın mızrağı bin ejderhanın dişlerinin eritilmesiyle yapılmıştı. Üçüncü kralın gürzü eski Tanrının kemiklerindendi. Dördüncü kral sırtında ruhlardan yay ve karanlıktan oklar taşıyordu. Beşinci kralın bir elinde kitap, diğer elinde ateşten asa vardı. Altıncı kral buzdan baltasını hep önünde tutuyordu.

Sırtlanlarını sürdüler gökyüzüne doğru, kükremeler gök gürültüsünden ibaretti. Yağmaya başlayan yağmur, ağlayan dünyanın gözyaşlarıydı. Savaşa hazırlık bitti ve Araf’a beş kala, yeryüzü altıya ayrıldı.

Tahtından inerek, emri altındakilere baktı son defa. “Bu savaş,” dedi; “suyun ateşle; karanın akla; yeşilin toprakla savaşmasına benzemeyecek. Bir defa inilecek meydana ve bir defa kaybedilecek.” Tahtın arkasından her biri altı başlı, altı aslan çıktı. Hepsi kuyruklarında güneş taşıyor, gözlerinde yıldızlar tutuyorlardı. Pençeleri şimşeklerden, yeleleri alevdendi. Bindiler aslanların sırtlarına ve Araf’a beş kala gökyüzü altıya ayrıldı.
